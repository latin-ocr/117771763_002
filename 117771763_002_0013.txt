THEOREMATIS ARITHMETICI

DEMONSTRATIO NOVA.

1.

Quaestiones ex arithmetica sublimiori saepenumero phaenomenon singulare
offerunt, quod in analysi longe rarius occurrit, atque ad illarum illecebras augen-
das multum confert. Dum scilicet in disquisitionibus analyticis plerumque ad
veritates novas pertingere non licet. nisi prius principiis, quibus innituntur, quae-
que ad eas viam quasi patefacere debent, penitus potiti simus: contra in arithme-
tica frequentissime per inductionem fortuna quadam inopinata veritates elegantis-
simae novae prosiliunt, quarum demonstrationes tam profunde latent tantisque
tenebris obvolutae sunt, ut omnes conatus eludant, acerrimisque perscrutationibus
aditum denegent. Tantus porro adest tamque mirus inter veritates arithmeticas,
primo aspectu maxime heterogeneas, nexus, ut haud raro, dum longe alia quaeri-
mus, tandem ad demonstrationem tantopere exoptatam longisque antea meditatio-
nibus frustra quaesitam longe alia via quam qua exspectata fuerat felicissime per-
veniamus. Plerumque autem huiusmodi veritates eius sunt indolis, ut pluribus
viis valde diversis adiri queant, nec semper viae brevissimae sint, quae primo se
offerunt. In magno itaque certe pretio habendum erit, si, tali veritate longe in-
cassum ventilata, dein demonstrata quidem sed per ambages abstrusiores, tandem

viam simplicissimam atque genuinam detegere contigerit.

2.
Inter quaestiones, de quibus in art. praec. diximus, locum insignem tenet
theorema omnem fere theoriam residuorum quadraticorum continens, quod in Dis-

quisz'tionibus arithmeticis (Sect. IV.) theorematis fundamentalis nomine distinctum

